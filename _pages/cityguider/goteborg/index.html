---
layout: guide
id: city-two
group-parent: city-guides
group-order: 2

title: Göteborg
intro: Sveriges framsida har så mycket mer att erbjuda än Feskekôrka, Ullevi och Avenyn. Mixa två av landets anrikaste skolor för konst och design med Göteborgs industriella arv, högteknologisk forskning och influenser utifrån och du får en dynamisk plats som sjuder av kreativ experimentlusta och mångfald. Ta ett steg bort från de vanliga turiststråken och upptäck en stad i ständig förändring med såväl cool design som nyskapande postmodernistisk arkitektur och spännande krogkoncept.

banner:
  title: "{{page.title}}"
  title-sub: Designguide

features:

  - id: magasinsgatan-da-matteo
    time: "09:26"
    place: Magasinsgatan - Da Matteo
    title: Börja dagen med en kopp svart på Sveriges minsta kaffeimperium
    description: >
      Magasinsgatan har alltid varit en hubb för influenser utifrån och fortsätter vara det än idag. Förr i tiden förvarades här importvaror som kom med handelsfartyg från när och fjärran. Under slutet av förra millenniet kryllade området av svartklubbar där band och artister, varav vissa senare skulle sälja ut Ullevi, hade sina första spelningar. På 2000-talet har mycket av det som varit nytt och spännande börjat i dessa domäner - oavsett om det rör sig om nya krogkoncept, modebutiker eller psykedeliska skivbolagskaféer. Börja dagen med en frukost på Da Matteo som på kort tid gått från att ha varit ett litet kafferosteri till att ta över ett helt kvarter. Sitt på den soliga (och för det mesta vindstilla) uteserveringen och känn dig lite mer urban än vad som är klädsamt i Göteborg - eller ta dig ner till den stylade källaren där du bland jutesäckar och rustika rör kan avnjuta nybakade bullar, pizzor och så klart kaffe i alla dess former.

  - id: artilleriet
    time: "10:22"
    place: Artilleriet
    title: Botanisera bland noga utvalda föremål på Göteborgs ambitiösaste inredningsbutik
    description: >
      Tvärs över parkeringsplatsen som utgör Da Matteos uteservering hittar du inredningsbutiken Artilleriet där klassisk vintage delar utrymme med nyskapande design och heminredning från både kända och mindre kända varumärken. Här hittar du möbler, textilier, grafik och andra små ting för ditt hem. Runt hörnet och förbi de svenska modemärkenas flagship-butiker hittar du Artilleriets filial The Kitchen, med mängder av vackra köksprodukter och vardagsföremål som gör matlagningen till en fest för ögat. Vill du hitta inspiration till hur du ska duka ett bord på bästa sätt är det bara att kliva in genom dörren.

  - id: bebop-antik
    time: "11:43"
    place: Bebop Antik
    title: Hitta nygamla favoriter på Hagas vintagebutik nummer ett
    description: >
      När Magasinsgatan och gatorna runt den känns uttömda är det dags för en promenad över Kungshöjd ner till Järntorget för att till sist hamna i Haga. Lägg märke till hur byggnaderna går från nationalromantik till jugend för att till sist övergå till göteborgskaste av alla byggstilar: landshövdingehus (det vill säga bottenvåning i sten och två övre våningsplan i trä). På Kamponjärgatan 4 i Haga ligger vintagebutiken Bebop Antik med ett noggrant urval av skandinavisk design och konsthantverk från stora namn som Juhl och Lindberg men också unika objekt från mindre namnkunniga formgivare.

  - id: roda-stens-konsthall
    time: "12:44"
    place: Röda Stens Konsthall
    title: Street art, samtidskonst och lunch på en av Göteborgs mest ikoniska platser
    description: >
      Konsthallen Röda Sten har haft lagliga väggar sedan början av millennieskiftet vilket har gjort att området under bron blivit till ett slags dynamiskt utomhusgalleri. Här blandas högt och lågt, provokativt och dekorativt huller om buller för att nästa vecka bytas ut mot någonting annat. Utöver street art har de också utställningar med samtidskonst och en utmärkt restaurang som serverar lunch med smaker från världens alla hörn. Vid vackert väder kan man sitta på uteserveringen och titta på kranar och fartyg som passerar förbi.

  - id: rohsska-museet
    time: "16:33"
    place: Röhsska museet
    title: Upptäck ny och gammal formgivning på pånyttfött designmuseum vid Valand
    description: >
      Alla som besöker Göteborg hamnar förr eller senare på Avenyn, oavsett om det var planerat eller inte. Precis vid den ofrånkomliga hållplatsen Valand, mellan Valands konsthögskola och Högskolan för design och konsthantverk, ligger Röhsska museet. Tegelbyggnaden i nationalromantisk stil hyser för närvarande Sveriges enda specialmuseum för design och konsthantverk och har allt från samtida grafik och fransk haute couture till mångtusenåriga lerkrukor från Kina i sina samlingar. Bland vårens utställningar hittar vi bland annat  formgivaren Fredrik Paulsen och hans tolkningar av demokratisk design samt en utställning med den isländske designern Brynjar Sigurðarson, 2018 års pristagare av Torsten och Wanja Söderbergs pris. Glöm för allt i världen inte av att ta en titt i presentbutiken på vägen ut.

  - id: lilla-bommen
    time: "17:01"
    place: Lilla Bommen
    title: Spana in Göteborgs postmodernistiska landmärken
    description: >
      Kärt barn har många namn och skyskrapan Lilla Bommen kan skylta med ett flertal. Det i folkmun vanligaste är Läppstiftet efter dess knallröda fasad, eller som vissa vill hävda, för att Göteborgs Stift hade sitt kontor i byggnaden då den var ny. Bland de mer ekivoka smeknamnen räknas “Vattenståndet” som anspelar på skyskrapans falliska uppenbarelse vid Göta Älv. Oavsett vad man väljer att kalla Ralph Erskines postmodernistiska skapelse så har den på mindre än 30 år blivit ett av Göteborgs kändaste landmärken och är det första som möter en när man klivit av tåget. Precis nedanför hittar vi den fem år yngre Göteborgsoperan som är elegant postmodernism efter 90-talets alla regler med glas, ljusa träslag och starka kontrastfärger i blått och orange. Passa på att se en föreställning eller ta ett glas bubbel och kolla på broöppningen.

  - id: tredje-langgatan
    time: "21:12"
    place: Tredje Långgatan
    title: Aperitif och ambitiösa smakupplevelser vid livliga Järntorget
    description: >
      Hoppa på en färja utanför operan, hoppa av vid Rosenlund och ta sedan en rask promenad till den legendariska bargatan Andra Långgatans finare tvillingsyster - Tredje Långgatan. På bara några år har gatan gått från att ha varit en icke-plats till att hysa några av Göteborgs hippaste restauranger. Ta ett glas vin med tilltugg på Olssons Vin medan du bestämmer dig för tjusig italiensk mat på Taverna Averna eller autentisk Tex-Mex på Tacos & Tequila.

  - id: kungstorget
    time: "22:24"
    place: Kungstorget
    title: Stig ner i en ”hemlig” speakeasy-bar och avsluta kvällen med en cocktail eller två
    description: >
      Är man nyfiken på hur den amerikanska förbudstiden kändes är Kungstorget ett hett tips. På en anspråkslös dörr bredvid den sydamerikanska restaurangen Tranquilo får man leta efter dörrklockan till Stranger. Ring på. Om du blir insläppt väntar dig en äkta speakeasy-bar med en drinklista värd att stanna uppe hela natten för.
---